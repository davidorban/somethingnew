QUALCOSA DI NUOVO?


L'intelligenza artificiale e noi: un'epoca in cui "niente di nuovo sotto il sole"
non è più vero 


di DAVID ORBAN


Narrato da R. David Orban


NOTA ALL’EDIZIONE


Nel 2015 Hoepli ha pubblicato nella collana Microscopi l’edizione italiana di “Something New?” scritto nello stesso anno, con il titolo “Singolarità: con che velocità arriva il futuro”. Nel 2023 Hoepli ha ceduto i diritti all’edizione italiana e il libro è stato pubblicato di nuovo da Futuroid Press con il titolo originale tradotto come “Qualcosa di nuovo?” e qualche piccola correzione al testo. Si ringrazia l’editor Marina Martelli presso Hoepli per la professionalità e il supporto nella pubblicazione dell’edizione italiana.


DEDICA


A mia moglie Diana che mi ancora alla realtà.
Ai miei figli Jacopo, Cosimo e Giordana
che sono cresciuti sentendo quotidianamente conversazioni sugli argomenti qui coperti.
E a mia madre Magda, che da pittrice fin da bambino mi ha orientato in una direzione scientifica.


PREFAZIONE


La singolarità tecnologica è il momento ipotetico nel quale saranno possibili intelligenze artificiali in grado di modificarsi. Queste intelligenze artificiali saranno in grado di scegliersi i propri obiettivi e di adottare i metodi per raggiungerli, cambiando in questo modo la faccia del pianeta e il corso della storia. Che cosa possiamo fare? Come dobbiamo adattarci a questa nuova realtà?
È facile cedere alla tentazione di fare propria l’affermazione “non c’è nulla di nuovo sotto il sole”, ma questa volta sta realmente accadendo qualcosa di nuovo ed è fondamentale imparare a riconoscerlo e a comprenderlo correttamente. Nell’era in cui stiamo entrando, l’intelligenza artificiale sarà una presenza imprescindibile del nostro mondo.
Il libro si sviluppa attorno ai temi della tecnologia, dell’intelligenza artificiale e dell’evoluzione dell’individuo e della società. Riceverò molto volentieri ogni tipo di riscontro o commento.


RINGRAZIAMENTI


Voglio ringraziare Massimo Temporelli che ha insistito per l’inclusione di questo libro nella collana Microscopi di Hoepli. Senza la sua spinta non avrei immaginato di poterlo scrivere.
La maggior parte del libro è stata scritta a Cuba, e la pazienza di mia moglie Diana, che mi ha permesso di organizzarmi per un lavoro creativo ma metodico, è stata senza pari.
Per decenni ho avuto uno stimolo costante dalle conversazioni con Gianni Degli Antoni e la sua mentorship nei miei confronti è stata fondamentale nello sviluppo del mio pensiero.
Le persone hanno dato direttamente o indirettamente stimoli, riscontri e hanno influenzato con il loro lavoro la struttura e i contenuti del libro: Ray Kurzweil, Marvin Minsky, Neil Jacobstein.




INTERVISTA A GIANNI DEGLI ANTONI


Ho conosciuto Gianni Degli Antoni alla fine degli anni Ottanta del XX secolo. E pur non essendo mai stato suo studente, ci siamo tenuti in contatto e sono diventato suo amico. Gianni ha fondato l’Istituto di Cibernetica della Facoltà di Fisica e poi il Dipartimento di Scienze dell’Informazione dell’Università di Milano. In un certo senso è stato uno dei padri dell’informatica in Italia.


Il suo modo di interpretare il mondo è unico e stimolante, ma è stato anche affiancato da una profonda capacità di ispirare i suoi studenti. Sono nate molte decine, forse più di un centinaio, di aziende da giovani che sono diventati adulti sotto la sua guida e imprenditori che a loro volta hanno ispirato altri.
L’ho incontrato nell’agosto 2015 per una breve conversazione sul ruolo dell’intelligenza artificiale.


Che cosa dobbiamo capire dell’intelligenza artificiale?


La domanda principale è: di chi sarà al servizio l’intelligenza artificiale? Deve essere sempre al servizio dell’uomo. E l’intelligenza artificiale in aiuto all’uomo esiste già, ed è Google. Il cloud è un modo magnifico per raccogliere e distribuire informazione. Le risorse ricchissime di Google permettono di metterlo a disposizione di tutti e arricchirlo di funzioni che lo rendono un’intelligenza artificiale.
Ci vuole un’intelligenza artificiale per tutti. Non deve essere solamente un sostitutivo dell’intelligenza meccanicoumana, ma deve essere una cosa utilizzabile in generale da tutte le persone, quindi una cosa per l’uomo.
Magari per l’uomo di un villaggio africano, che accede alla rete da pari con i cellulari alla ricerca di nuove soluzioni. Bisogna arrivarci, e non ci siamo ancora. Però è chiaro che ci stiamo arrivando.
Pochi giorni fa ho comprato “MIT Technology Review” che questo mese ha una copertina stupenda. C’è la faccia di un bambino e dice “We can now engineer the human race” (“Oggi possiamo cambiare con l’ingegneria la razza umana”). È una cosa in cui credo moltissimo. Probabilmente, l’intelligenza artificiale è proprio questo strumento.


Come possiamo migliorare l’intelligenza artificiale?


È chiaro che dobbiamo aumentare enormemente le sue capacità, a servizio della conoscenza, a servizio delle azioni. Dobbiamo capire come utilizzarla al meglio. Deve essere qualche cosa completamente a disposizione anche dei poveri.
Per esempio, attraverso la lettura dei testi, anche su cose molto banali. In modo molto semplice, soprattutto facendo in modo che le persone, quando leggono, siano aiutate a interpretare e a capire bene.
Il giudizio sulla funzionalità dell’intelligenza artificiale non dev’essere dato da altre intelligenze artificiali, ma dev’essere dato da esseri umani comuni che devono dire: “Sto meglio se la uso”, oppure “Sto peggio”. Sono le persone che devono giudicare e le intelligenze artificiali non devono comandare.


Le aziende e le organizzazioni fanno parte del sistema di algoritmi? Le regole che guidano le aziende possono essere a loro volta intelligenti, analizzate, migliorate…


Ho fatto una grande esperienza recentemente in ospedale… Le persone lì hanno naturalmente un grande bisogno di aiuto. L’aiuto viene, ad esempio, dai dottori e dagli infermieri. Questi sono formidabili, però a loro volta hanno bisogno di aiuto.
I pazienti hanno la capacità di capire se le cose vanno meglio o peggio, meglio dei dottori. E quindi è su di loro che bisogna agire, sui pazienti.
Il progetto di intelligenza artificiale giapponese negli anni Ottanta, chiamato di quarta generazione, non ha avuto successo perché pretendeva di sollevare l’uomo da tutto, ma non aiutava l’uomo a cercare di capire. I sistemi automatici devono fare leva sul giudizio delle persone, anche dal punto di vista medico, approfittare del loro senso comune.
Altre applicazioni importanti saranno in campo scientifico, nell’affiancare la ricerca accademica e persino in campo politico. L’intelligenza artificiale sarà applicata persino alle religioni… Credere nelle religioni va bene, perché non ragionarci anche profondamente sopra?
Bisogna capire se l’intelligenza artificiale può mettere naso dappertutto e non solamente nei mestieri propri della tecnologia in senso stretto.


In quello che hai detto relativamente alle religioni, vedo una connessione immediata e diretta con le automobili robotiche di Google, perché la religione oggi ha un controllo, per molte persone, sul senso morale, che viene dall’alto, mentre l’auto robotica di Google, quando deve prendere una decisione, se sterzare a destra o a sinistra, non può fare riferimento alle tavole della legge di Mosè. Deve essere in grado di derivare la propria decisione dal basso, dai primi principi.


Non deve essere un’etica dall’alto: dev’essere un’etica che viene dalla strada, da tutti. Quello è il compito più difficile che abbiamo, certamente il compito più importante e difficile. La collocazione dell’etica andrà alla salvezza dell’uomo.
L’empatia è un po’ un sottocapitolo dell’etica, il modo con cui impariamo a immedesimarci negli altri. L’intelligenza artificiale deve trovare il modo di capire l’empatia. Capire come si fa a voler bene a qualcuno. Ed è questo che deve contrapporsi alla violenza, al tentativo di possesso assoluto. Questa è la più grande ambizione che possiamo avere rispetto all’intelligenza artificiale: risolvere questo problema.
In un modo imperfetto è plausibile, ragionevole, o addirittura desiderabile, poter anche limitare la libertà individuale per prevenire la violenza. Un po’ di autoritarismo autentico è necessario. E non è che supera l’individuo: l’uomo è la libertà individuale e viceversa. Impari a diventare individuale. La libertà individuale non va soppressa, ma aiutata e affiancata da vincoli necessari che meglio definiscono il ruolo dell’individuo e i confini delle sue libertà. Questa è la sola possibilità per evitare la violenza; ma in modo democratico, nel senso di “stabiliamo un certo criterio comune eccetera”. Questo è un problema di intelligenza artificiale. Naturalmente, bisogna accettare che alcune persone siano, in un certo senso, ispirate. Le capacità di leadership, la visione, la possibilità di essere anche un narratore di un futuro desiderabile, sono condizioni necessarie. La libertà individuale deve essere supportata per andare avanti, a favore di un futuro migliore.


Capitolo 1
LA TECNOLOGIA HA CREATO L’UOMO


Una partenza bruciante
Ci sono molte definizioni di che cos’è l’essere umano e che cosa lo renda diverso dagli altri animali. Che siamo diversi è innegabile. Le scimmie e molti uccelli imitano e imparano. Tante nostre caratteristiche che potrebbero sembrare uniche sono presenti in altre specie. Tuttavia queste si combinano in noi in quantità e in una maniera tale da aver portato a un cambiamento qualitativo che ci rende unici.
Tra i diversi quadri di riferimento uno è particolarmente utile: le varie tecnologie che abbiamo inventato e applicato alla nostra vita non solo ci hanno affiancato e supportato, ma sono quelle che definiscono la nostra natura.
Uno dei primi esempi di tecnologia che ha avuto un’influenza fondamentale su cosa siamo è la capacità di controllare il fuoco. Utilizzando il fuoco per cucinare il cibo che mangiamo, esso diventa di fatto un elemento della catena del processo di digestione. Invece di dedicare una decina di ore o più all’alimentazione e alla digestione, come i nostri cugini gorilla, possiamo farlo con più efficienza, sia dedicandovi meno tempo ed energie sia assorbendo meglio i nutrienti contenuti nel cibo. Questo ha permesso l’accorciarsi del nostro tratto digestivo, nonché l’accrescersi del nostro cervello, in particolare della neocorteccia. Nonostante il cervello sia solo pari a circa il 2% della massa corporea, assorbe circa il 30% della sua disponibilità energetica! Il cervello crescerebbe ancora, ma il collo di bottiglia, letterale, è il diametro del bacino della femmina della nostra specie. Inoltre, l’essere umano alla nascita è particolarmente immaturo, se confrontato con i neonati di altre specie di animali. Una gazzella appena nata è in grado, entro pochi minuti, di alzarsi e correre con la madre. Un neonato umano è completamente inerme e ha bisogno di diversi anni anche solo per potersi nutrire da solo. In questo periodo il nostro cervello continua a svilupparsi, in particolare appunto la neocorteccia che ne rappresenta la parte più recente, organizzandosi per essere in grado di accogliere al meglio la grande quantità di informazioni e di conoscenza che sono necessarie per essere un membro attivo e utile della nostra società.
L’agricoltura è un altro esempio di tecnologia abilitante fondamentale. Per decine e decine di migliaia di anni, nonostante gli esseri umani di allora fossero in tutto e per tutto equivalenti a quelli di adesso, con le stesse caratteristiche e capacità, il numero totale di persone sulla terra è rimasto praticamente invariato. Lo stile di vita era quello della caccia e raccolta e il sostentamento prodotto dalla natura in una data area, che si poteva percorrere a piedi in un giorno, determinava la dimensione massima delle tribù nomadi. In tutta la Terra c’erano pochi milioni di individui. In realtà, recenti studi genetici sul mitocondrio, quella parte delle cellule la cui composizione genetica viene tramandata per via esclusivamente materna, hanno dimostrato che, a un certo momento, sulla Terra erano presenti solamente 5000 esemplari di esseri umani, da cui discendono tutti gli esseri umani di oggi. Questo setaccio evolutivo a trama molto fine e la catena di improbabilità che rappresenta non sono un caso isolato, ma una caratteristica dell’andamento della selezione naturale e dell’evoluzione dei sistemi complessi. Uno dei motivi è che una particolare area geografica locale poteva solo dare sostentamento a un numero relativamente basso di individui. Un gruppo di 2030 persone si fermava in una valle magari per qualche giorno o qualche settimana, per poi seguire il maturare delle bacche e lo spostamento degli animali. Abbiamo una visione idealizzata di questo periodo, in mancanza di riferimenti diretti. Ci immaginiamo una vita sostenibile, senza impegni e stress, in contatto con la natura. In realtà, questo non è del tutto vero: bisogna accettare il fatto che la vita media fosse di 2030 anni o meno e che la natura veniva continuamente depredata e aveva respiro solo nel momento in cui ci si spostava. Un esempio molto chiaro dell’insostenibilità anche del modo di vivere preistorico è l’attività di caccia dell’uomo, che ha portato all’estinzione della megafauna in tutti i continenti. Che si trattasse dei mammut siberiani o degli emu australiani, li abbiamo sterminati tutti. Con buona pace dell’immagine del “buon selvaggio” in armonioso contatto con la natura!
L’avvento dell’agricoltura, circa diecimila anni fa simultaneamente in diverse parti del mondo, basata sulla coltivazione di grano, riso e mais, e l’allevamento di polli, maiali, pecore, bovini e altri animali domestici, hanno permesso di aumentare di oltre un ordine di grandezza la quantità di cibo a cui potevamo accedere in una data area geografica. Anche l’affidabilità di questa produzione, pur con le variazioni di resa dovute a piovosità e infestazioni di parassiti, era migliore, se messa a confronto con l’impossibilità di predire che cosa un gruppo di raccoglitori nomadi avrebbe trovato nella valle successiva. Questi fattori hanno a loro volta portato non solo alla trasformazione stanziale, ma anche all’aumento esponenziale della popolazione.
Paradossalmente, basandoci sull’elaborazione statistica delle informazioni che ci provengono dai ritrovamenti di scheletri di quest’epoca, sappiamo che, in effetti, nell’epoca agricola si viveva peggio rispetto all’epoca della caccia e della raccolta: le persone in media erano più basse e morivano prima! Gli individui, se anche si rendevano conto di questo, difficilmente potevano fare alcunché: nelle zone agricole non era più possibile ritornare alla forma di vita e di organizzazione sociale precedente. Questo è un principio generale delle società e delle organizzazioni che adottano determinate tecnologie: la nuova realtà trasformata dipende dalla tecnologia per funzionare e non è più possibile abbandonarla per tornare indietro. Spesso l’immagine che abbiamo dei tempi passati è idealizzata e la nostra percezione dei loro lati positivi, così come quella dei lati negativi del presente, viene amplificata. Ma se volessimo abbandonare la tecnologia oggi, miliardi di persone morirebbero e nessuno può decidere chi debbano essere.
L’aumentata disponibilità di cibo e la sua relativa affidabilità in epoca agricola hanno comportato un aumento della popolazione e la possibilità che, a causa di questo aumento, si sviluppassero attività specializzate. Inizialmente queste erano direttamente volte all’aiuto del lavoro agricolo, ma successivamente una percentuale sempre maggiore della popolazione si è dedicata ad attività che non erano direttamente agricole. Oggi, nelle società a maggior reddito, non più del 2%3% della popolazione si occupa di agricoltura e di allevamento: siamo in grado di nutrire il 100% delle persone di una società con solo il 2% della forza lavoro. Persino in società a livello di reddito medio basso come l’India, a prescindere dalla percentuale della popolazione, è stato calcolato che il 90% dell’energia del lavoro agricolo viene da fonti meccaniche.


I dinosauri non avevano i telescopi
Per decine di milioni di anni i dinosauri hanno rappresentato il culmine dell’evoluzione, con una grande varietà di specie. Stiamo ancora scoprendo come i loro gruppi fossero organizzati e come, per esempio, alcuni di loro si prendessero cura dei piccoli. Non sappiamo quale sia stato il fattore che ha portato allo sviluppo dell’intelligenza nell’uomo e non sappiamo nemmeno se i dinosauri ci sarebbero prima o poi arrivati, magari grazie a un diverso stimolo ambientale. Sappiamo che non hanno fatto in tempo, perché a seguito dell’impatto di un asteroide con la Terra e il cambiamento climatico che questo ha comportato i dinosauri si sono estinti, assieme alla stragrande maggioranza delle specie a loro contemporanee.
Se i dinosauri avessero avuto i telescopi, avrebbero potuto evitare l’estinzione? Avrebbero sicuramente avuto la possibilità di individuare l’asteroide prima che questo colpisse la terra. E se avessero avuto una tecnologia spaziale sufficientemente sviluppata, avrebbero potuto organizzare una missione di salvataggio per cercare di deviare l’orbita dell’asteroide, in modo che non colpisse il pianeta. Noi i telescopi li abbiamo e un po’ alla volta stiamo aumentando le nostre capacità spaziali e i modelli che ci permettano di svolgere una manovra di questo tipo. Per esempio, contrariamente alla rappresentazione dei film hollywoodiani, far esplodere l’asteroide non è particolarmente utile, visto che i suoi pezzi, anche se sicuramente un po’ più piccoli, rimangono sulla stessa orbita e il loro impatto totale porta la stessa energia dell’asteroide intero. Oggi si è più orientati a pensare che l’ancoraggio all’asteroide di una sonda sufficientemente massiccia possa creare una variazione del campo gravitazione tale da deviarne l’orbita nel tempo, impedendole di colpire la Terra. È una questione di conoscenze matematiche, scientifiche, di capacità ingegneristiche, di coordinamento e gestione di progetto, di finanza e allocazione di risorse e di volontà sociale e politica.
La differenza sostanziale tra noi e i dinosauri è che loro non avevano i telescopi. Essi inoltre non avevano gli strumenti della ragione e della scienza che avrebbero permesso loro di affrontare i pericoli dell’estinzione, vedere l’asteroide e forse riuscire a deviarlo, proprio come noi oggi ci troviamo ad affrontare, con la ragione, i pericoli delle pandemie, del cambiamento climatico, dei conflitti estremi e così via.
Quando il budget della NASA destinato al funzionamento dei radiotelescopi che monitorano gli oggetti spaziali presenti su un’orbita che potrebbe portarli a colpire la Terra è stato tagliato, ci siamo resi uguali ai dinosauri, volontariamente ciechi alle minacce alla nostra specie. È dovuto intervenire Paul Allen, cofondatore di Microsoft, con i propri mezzi, per finanziare il riavvio e la gestione di questi strumenti specializzati, dandoci una chance di catalogare gli asteroidi e forse evitare che un prossimo impatto, in una data futura, possa provocare la nostra estinzione.
In generale si può affermare che non ci sono alternative agli strumenti della ragione e della scienza per affrontare i nostri problemi. Nemmeno quando li impieghiamo al nostro meglio abbiamo garanzie. Esistono problemi irrisolvibili. Ma se vogliamo avere una possibilità di risolverli, dobbiamo chiederci quale particolare orientamento scientifico, che tipo di soluzione (per esempio un’ancora gravitazionale per l’asteroide, invece di una bomba nello stile dei film hollywoodiani) sarà quello giusto. Nascondere la testa sotto la sabbia non è una soluzione.


Non a somma zero
Soprattutto da parte dei media tradizionali come giornali, radio, televisione, ma anche da parte dei media online come siti web e social network, è diffusa la percezione che l’unica maniera di fare informazione seria sia presentare i fatti in modo bilanciato. Questo approccio, portato a estremi quasi comici, vede ogni fatto o fenomeno sotto due punti di vista, uno positivo e l’altro negativo, e si sforza di dare uguale spazio a entrambi. È difficile capire se questo metodo dogmatico nasce
semplicemente dall’ignoranza oppure è guidato da interessi di parte. Il 99% degli scienziati è convinto che ci sia un cambiamento climatico in corso e che questo sia causato dall’uomo. Si vedono spesso trasmissioni televisive nelle quali c’è uno sforzo quasi comico di comunicare che esistono altre posizioni, altrettanto valide, in base alle quali le cose non andrebbero necessariamente in questo modo (ossia il cambiamento climatico non esisterebbe, oppure non sarebbe dovuto a cause antropiche). Invitando uno scienziato da una parte e una persona che rappresenta l’opinione opposta dall’altra, si crea la falsa impressione che le due posizioni abbiano uguale validità. Da questo tipo di approccio diventa facile generalizzare indebitamente che ogni tecnologia presenti due aspetti, uno positivo e uno negativo, che si equivalgono.
In realtà la tecnologia non è un gioco a somma zero: è un gioco a somma positiva. I suoi lati positivi e negativi non si bilanciano equamente, ma producono un effetto positivo. Questa valutazione è certamente statistica e non assoluta: occorre valutare con attenzione tutti i risvolti di tutte le tecnologie. Ne possono esistere alcune che, attraverso un dialogo aperto che coinvolge tutti, si preferisce non adottare, per evitare di diventarne dipendenti. In generale, tuttavia, la semplice osservazione che siamo più di sette miliardi di individui sul pianeta, e non qualche milione, è una dimostrazione che l’effetto complessivo è a vantaggio dell’umanità. Chi raccomanda di abbandonare la tecnologia, perché la teme non capendola, deve prima essere in grado di rispondere alla domanda: “Chi sono le 99 persone su 100 che dovranno di conseguenza morire?”.
Il principio precauzionale che mette in evidenza i rischi delle tecnologie rallenta la loro adozione. Spesso vengono richiamati aspetti di protezione dei consumatori per la sua applicazione. Il presupposto di questo modo di procedere è, da una parte, che si considera indifeso il consumatore e, dall’altra, che sia sotto attacco, pronto a essere sfruttato, truffato e in generale contrapposto all’azione di coloro che propongono soluzioni ai suoi problemi. L’ultima componente del ragionamento, infine, sottintende che gli enti di regolamentazione sia
no meglio informati, più preparati e, in generale, più competenti per decidere al meglio al posto del consumatore, dettando legge su che cosa questi debba o non debba essere in grado di fare o addirittura di conoscere.


L’accesso al testo sacro del DNA
Un esempio recente di questo principio precauzionale e della sua applicazione è l’opposizione della FDA, Food and Drug Administration, l’ente federale americano preposto alla regolamentazione dei prodotti e servizi relativi all’alimentazione e della salute, alla fornitura da parte della società 23andme di un servizio di decodifica del DNA destinato al pubblico.
Approfittando della fortissima diminuzione del costo della decodifica, questa società californiana ha cominciato a offrire un servizio innovativo al pubblico nel 2009. Iscrivendosi sul loro sito si riceve un’ampolla a casa, nella quale si deve depositare un piccolo campione di saliva (in pratica, bisogna sputarci dentro), rimandandola quindi alla sede della società nella busta fornita all’arrivo, contrassegnata dalle minacciose icone “biohazard” dei materiali biologici. Dopo un paio di settimane arriverà un messaggio di posta elettronica che avverte del completamento della procedura di decodifica. Sarà quindi possibile consultare i risultati, opportunamente protetti da password, direttamente sul sito della società.
Nel 1985 il lancio del progetto Genoma umano negli Stati Uniti con un budget di tre miliardi di dollari era molto ambizioso. Mirava alla decodifica del genoma umano, costituito da sei miliardi di basi, entro quindici anni. L’andamento del progetto è un esempio classico della potenza del cambiamento esponenziale. A sette anni dall’inizio il progetto aveva raggiunto solo l’1% dell’obiettivo. Persino gli esperti del campo ritenevano che si fosse di fronte a un fallimento e che ci volessero non altri sette anni, ma forse decine o centinaia, per il completamento, con esborsi stratosferici molte volte più alti rispetto ai fondi messi a dispo
sizione. Pochi tenevano conto del fatto che questo risultato era stato raggiunto continuando a raddoppiare la capacità di decodifica. Mantenendo questo ritmo, ossia non tanto la velocità, quanto l’accelerazione del processo, l’anno dopo si era raggiunto il 2%, poi il 4%, l’8%, il 16%, il 32%, il 64%… e in questo modo, dopo sette raddoppi, si era riusciti a raggiungere il 100% dell’obiettivo entro i quindici anni previsti dal progetto e rispettando il budget.
Ma il raddoppio della potenza del progetto non finiva lì: la velocità di decodifica continuava ad aumentare e il prezzo a diminuire. Oggi, nel 2015, è possibile ottenere per circa $2000 il DNA completo, oppure per $99 la frazione di DNA, i cosiddetti nucleotidi a polimorfismo singolo (SNIPs, Single Nucleotide Polymorphisms), che si ritiene siano responsabili delle caratteristiche individuali che ci differenziano gli uni dagli altri. Ci sono 500.000 SNIPs nel DNA umano e 23andme si concentra sulla loro analisi ed elaborazione.
I risultati sono sbalorditivi. Dall’analisi del mio DNA il sito di 23andme è in grado di dirmi il colore degli occhi e dei capelli, assieme ad altre decine di caratteristiche del mio fenotipo, ossia dell’espressione fisica dell’azione del mio DNA. È in grado di dare una valutazione statistica, in termini di predisposizione maggiore o minore a certe malattie. Offre un’indicazione su come farmaci anche comuni devono essere dosati nel caso io li debba assumere, superando le raccomandazioni delle normali prescrizioni, oppure, al contrario, assumendo una dose inferiore, data la mia reazione naturale ai composti contenuti nella medicina.
Evidentemente, nel momento in cui sono in grado di prendere delle decisioni in base a queste informazioni, le conseguenze possono essere importanti. Sapere che, modificando il mio stile di vita in certi modi, posso diminuire la probabilità di insorgenza di una particolare malattia che altrimenti mi potrebbe colpire, può cambiarmi la vita. Avvertire il medico di una particolare sensibilità a un farmaco che mi sta per prescrivere per adeguare le dosi al livello giusto mi può salvare la vita.
L’FDA ha ritenuto che il modo in cui 23andme presenta le informazioni, rendendo esplicite le correlazioni probabilistiche e statistiche tra il genoma, il comportamento e l’insorgere di condizioni e malattie, non fosse opportuno; in particolare, ha ritenuto che i consumatori non dovessero avere direttamente quelle informazioni, e che fosse necessario darle solamente ai medici, gli unici a poterle quindi interpretare e a trarne conclusioni per eventuali raccomandazioni ai loro pazienti.
Nel 1517 Martin Lutero ha affisso le sue 95 tesi al portone della chiesa del castello di Wittemberg. Con questo atto simbolico ha dato via al movimento protestante nella Chiesa, determinando la scissione da quella cattolica. Uno degli atti di ribellione era stato proporre che la Bibbia, il testo sacro della chiesa cristiana, potesse essere tradotta dal latino nella lingua locale, facendo sì che le persone potessero avere l’opportunità di leggerla direttamente, senza l’intermediazione della classe sacerdotale. Gli interessi preesistenti, oltre che una giustificazione conservatrice e dogmatica, hanno creato un conflitto irrisolvibile che non solo ha comportato la scissione nella Chiesa, ma ha anche portato a centinaia di anni di guerre sanguinose.
Oggi l’FDA riveste il ruolo che la Chiesa ha avuto ai tempi di Lutero: non vuole che le persone possano accedere al “testo sacro” del proprio DNA, tradotto dal linguaggio della biochimica a quello accessibile dell’informatica, e impone che la sua interpretazione possa avvenire solo attraverso l’intermediazione della classe sacerdotale dei medici, che rivendicano, su basi conservatrici e dogmatiche, le proprie posizioni acquisite.


Il principio di proazione
Le nostre azioni plasmano il futuro. Le conseguenze delle nostre speranze e delle nostre ambizioni travalicano il presente.
Il principio precauzionale impone di considerare i pericoli insiti in una data soluzione prima di adottarla.
Spesso chi propone le nuove regolamentazioni chiama in causa la protezione dei consumatori, autorizzando se stessi a controllare che i nuovi prodotti e servizi introdotti sul mercato non solo siano utili e abbiano effetti positivi, ma siano anche privi di conseguenze negative. I settori della salute e della ricerca farmaceutica sono quelli in cui il principio di precauzione ha guidato lo sviluppo dei prodotti.
In un mondo ideale, i responsabili delle regolamentazioni dovrebbero solo stabilire come procedere per il bene pubblico, senza occuparsi dell’attuazione di burocrazie autopropaganti. E in un mondo ideale, gli speculatori di un dato mercato non userebbero il proprio potere per impedire l’afflusso di nuovi arrivati e per tenere a bada il rischio di potenziali fattori concorrenziali sconosciuti, piegando le regole e influenzando in modo scorretto il processo. Ma non viviamo in un mondo ideale.
Il principio di precauzione, proposto originariamente da Max More nel suo libro The Proactionary Principle, prende in considerazione il costo opportunità dell’inazione e quello della regolamentazione, ricavandone un saldo positivo per il futuro. Se guardiamo alle generazioni future e ai benefici che trarranno dalle nostre azioni, ritardare l’implementazione di una nuova tecnologia potrebbe avere conseguenze enormi.
La libertà di sperimentare, l’opportunità di acquisire conoscenze al di fuori dei percorsi ufficialmente accettati dalla ricerca, l’obiettività e la trasparenza sono solo alcuni degli elementi che fanno del principio di proazione uno strumento utile per la progettazione di azioni innovative.
Le famiglie Wicks e Seckler furono colpite da un male rarissimo, per il quale non esistevano cure in commercio. L’azienda farmaceutica che aveva iniziato le ricerche su questa malattia era giunta alla conclusione che non valesse la pena di seguire l’iter burocratico necessario per commercializzare la cura. Naturalmente, simili conclusioni legate al profitto non rivestivano alcun significato per i soggetti colpiti. E fu così che, grazie alle moderne comunicazioni e all’accessibilità della ricerca, le due famiglie riuscirono a mettersi in contatto con altre persone che
stavano vivendo un’esperienza analoga e insieme acquistarono i diritti per proseguire le ricerche, continuando con determinazione a sviluppare le cure, spinti dalla loro situazione.
Un approccio tradizionale non avrebbe mai portato a un simile sviluppo, né sotto il profilo tecnologico né tantomeno sotto quello delle regolamentazioni. Esiste un’infinità di altri esempi di sperimentazioni audaci e indagini libere che attendono l’applicazione del principio di proazione per raggiungere i loro obiettivi e prosperare.
L’Unione Europea, mossa da preoccupazioni ambientaliste, ha integrato il principio di precauzione nei propri trattati. Ciò significa che l’EU sarà più restia ad adottare nuove tecnologie di quanto non siano altre aree socioeconomiche? O che la società europea sta attraversando una fase di fossilizzazione? O, peggio, che non si tratta di una fase, ma di un processo compiuto?


Civiltà ben adattate e disadattate
La libertà è una proprietà emergente della materia che si autoorganizza? Noi crediamo nel libero arbitrio e molte delle nostre strutture sociali si basano esattamente su questa convinzione, anche se è priva di basi fisiche probanti. Il determinismo delle leggi fisiche, nonostante le incertezze della fisica quantistica, non permette a questo concetto di mostrare o nascondere i propri effetti. Così come siamo costantemente spinti ad antropomorfizzare oggetti, animali e fenomeni, siamo spinti anche a credere che le decisioni vengano prese liberamente, mentre non sono che la conseguenza dello stato della materia e delle sue interazioni dentro e fuori di noi.
Il comportamento del singolo si aggrega a quello di gruppi più grandi che a loro volta formano le società. Giudichiamo i risultati delle decisioni e delle conseguenze individuali con le leggi del diritto civile o penale. Possiamo giudicare le società per la loro capacità di generare benessere per i propri membri o, al contrario, per essere corrotte, ingiuste e veicoli di confusione, violenza e sofferenza.
La possibilità che un gruppo di società generi benessere non dipende solo dalle decisioni aggregate dei membri che le compongono. Dipende anche dalla conoscenza disponibile.
Gli antichi Romani crearono opere magnifiche nel campo dell’arte e della filosofia, giustamente apprezzate da tutti. Non dimentichiamo però che la società romana era organizzata sul lavoro degli schiavi e la schiavitù oggi è universalmente condannata. Avrebbe potuto non essere così? Possiamo immaginare una civiltà romana non basata sulla schiavitù? No, perché il livello di conoscenze, e in particolare l’energia disponibile generata da quella conoscenze, rendeva impossibile raggiungere quegli obiettivi senza ricorrere alla forza muscolare dell’uomo, a esseri umani totalmente succubi ai quali si poteva dire cosa fare e cosa non fare senza che avessero la possibilità di replicare.
Durante la fase di espansione, complice la possibilità di attingere a riserve inesauribili di schiavi, la civiltà romana sembrava avere trovato un equilibrio perfetto, che però era solo apparente e non poteva durare. Dopo avere conquistato tutte le terre appartenenti all’area che oggi noi chiamiamo Europa, Nord Africa e Medio Oriente, e ridotto in schiavitù tutte le persone che potevano essere schiavizzate tra le popolazioni sottomesse, Roma non poteva espandersi ulteriormente. A quel punto iniziò il declino dell’Impero e Roma non fu capace di opporsi ai cambiamenti che stavano sopraggiungendo, né di adattarvisi. Ovviamente questa è una rappresentazione estremamente semplicistica di una storia lunga e complessa; ci furono molte altre forze in gioco oltre agli schiavi o alla loro mancanza.
Oggi, con le conoscenze attuali, possiamo costruire società e civiltà senza ricorrere all’uso di schiavi. Affidandoci all’energia chimica e, fra breve, a quella solare, potremo arrivare a un uso più efficiente di tali risorse e superare le odierne alternative. Non siamo moralmente superiori ai Romani intesi come singoli individui, ma semplicemente stiamo sfruttando le informazioni che abbiamo accumulato nel corso del tempo unitamente alle loro applicazioni. Il risultato della guerra di
secessione americana tra gli stati del Sud e quelli del Nord dipese dalla superiore efficienza economica del Nord e dalla sua migliore organizzazione energetica e industriale.
La nostra attuale civiltà è l’espressione delle nostre conoscenze ed è plasmata dalle tecnologie di cui disponiamo, allo stesso modo in cui la civiltà romana fu plasmata dalle conoscenze e dalle tecnologie disponibili in quel tempo. Possiamo iniziare a chiederci quali siano i limiti di adattabilità della nostra civiltà e come essa cambierà in seguito all’accumulo di informazioni e alla loro applicazione in termini di nuove conoscenze e nuove tecnologie. Se avessimo chiesto a un Romano se ritenesse possibile costruire una civiltà senza schiavi, la risposta sarebbe stata: “No!”. Quali sono i falsi assiomi ai quali ci aggrappiamo? Quali sono le domande che possiamo porre e alle quali pensiamo di poter dare risposte universali, basandoci sulla certezza che un dato presupposto sia fondamentale per le nostre società, in ogni luogo e in ogni tempo? Con le conoscenze di cui disporremo in futuro, le nostre risposte attuali appariranno primitive e ingenue tanto quanto quelle dei Romani appaiono a noi oggi.
Il tempo del cambiamento e il suo manifestarsi dipendono dalle tensioni che si accumulano tra le diverse società in una data era. Ciò che è possibile oggi in un determinato luogo potrebbe non esserlo ancora per molto tempo in un altro. Le differenze aumentano come conseguenza dell’applicazione della conoscenza e del maturare dell’esperienza. In un mondo in cui la comunicazione è globale, la comprensione di queste differenze porta alla possibilità di applicare la conoscenza in modo più veloce, adottando le pratiche migliori, promuovendo ciò che funziona meglio ed evitando gli errori. Quando le barriere ideologiche o di comunicazione ostruiscono il flusso delle informazioni, aumentano le divergenze tra le società, le tensioni si accumulano e, sotto un’apparente immobilità, la struttura organizzativa della società viene sottoposta a uno stress sempre più grande, fino a quando un piccolo cambiamento delle condizioni periferiche induce cambiamenti straordinari che dal nucleo si propagheranno all’intera società.
Questo è quanto accaduto con il muro di Berlino, che in senso metaforico e fisico divideva le economie programmate dell’Unione Sovietica e dell’Europa orientale da quelle dell’Occidente. Caduto il muro, gli effetti della penetrazione delle economie di libero mercato furono quelli di un cambiamento, dapprima economico e in seguito politico, che non poteva essere contenuto o controllato nemmeno da chi aveva avviato e consentito lo sviluppo di tale processo, l’allora Segretario generale del Partito comunista russo Michail Gorbacˇëv.
Dal momento che le differenze di informazioni creano aree di conoscenza limitata, gli individui all’interno di queste aree spesso non si rendono conto di vivere in una società inadeguata e possono essere colti di sorpresa quando la debolezza e la fragilità della loro civiltà vengono rese evidenti da cambiamenti repentini. Persino i politici esperti e gli storici riescono benissimo a spiegare i mutamenti di una civiltà solo dopo che sono avvenuti, ma non hanno i mezzi per prevederli. Tutto ciò fa sì che sia difficile prepararsi al cambiamento e riuscire a ridurre la sofferenza generata da un periodo di incertezze.


L’insostenibilità non è sostenibile
L’attuale paradigma dell’economia capitalistica della crescita costante ha dominato gli ultimi duecento anni. E prima ancora, l’esplorazione e la distribuzione delle risorse nelle società feudali ha permesso di ignorare quelle che oggi chiamiamo esternalità delle attività economiche. Ciò fu possibile perché a una data nazione o civiltà non importava di distruggerne un’altra con la quale era in competizione, o perché saccheggiare l’ecosistema e sterminare le specie dominanti di un continente non rappresentava un problema, dal momento che ci sarebbero stati altri ecosistemi e altre specie da scoprire con cui iniziare nuovamente il processo.
Oggi è evidente che un tale comportamento non è più possibile. Le nazioni avanzate non combattono guerre una contro l’altra. Non distruggono o sottomettono le popolazioni. Non mettono a repentaglio,
o quantomeno non dovrebbero farlo, l’esistenza degli ecosistemi e delle specie che li abitano attraverso le loro attività economiche. Perché? Perché non ci sono più nuovi continenti da saccheggiare!
Noi non siamo migliori di chi ci ha preceduto. Non abbiamo cambiato il nostro modo di vivere spinti dal desiderio di adottare un comportamento moralmente superiore. La nostra mentalità è sostanzialmente sempre la stessa. La ragione per cui noi ora consideriamo delle alternative è che non è più possibile percorrere la vecchia strada.
Le esternalità delle nostre attività economiche sono conseguenze che non vengono prese in considerazione quando si valutano i profitti e le perdite. Spetta alla società considerare i vari settori e decidere quali possano essere ammissibili. In alternativa, si possono adottare regolamenti che facciano affiorare i costi nascosti e lasciare che la società nel suo insieme li assorba in modo esplicito, oppure obbligare le imprese attive nella catena di produzione a risolverli.
Le pratiche economiche non sostenibili hanno esternalità considerevoli e, in un mondo chiuso e globalmente connesso, ciò non è ammissibile. Che si tratti dello sfruttamento dei sistemi di supporto ecologico, dello spreco di risorse che potrebbero essere utilizzate in modo più efficiente o riciclate, una società complessa deve adottare pratiche sostenibili per poter generare soluzioni dinamiche ma al tempo stesso solide.
Una civiltà non può adattarsi senza riconoscere questa necessità e senza affrontarla con strumenti di incentivazione e regolamenti appropriati.
Capitolo 2
I METODI DELLA CONOSCENZA


Per sopravvivere dobbiamo osservare l’ambiente che ci circonda, cercare di comprenderlo, acquisire le risorse di cui abbiamo bisogno e pianificare le nostre azioni in modo da raggiungere gli obiettivi prefissati. Conoscere le regole del mondo, sistematizzare la conoscenza e comprendere come possiamo ampliare le nostre conoscenze aiuta a sopravvivere meglio.


L’errore fatale degli alchimisti
In un mondo dominato dalla competizione e dalla percezione universale della scarsità delle risorse, è naturale scegliere una strategia di segretezza. Raccogliere le conoscenze in segreto avvantaggia coloro che possono sfruttare tali conoscenze contro gli altri. Un sistema di conoscenza chiuso e ben protetto è una barriera contro chi vorrebbe partecipare.
Ma un sistema chiuso e segreto è esposto al pericolo dell’isolamento e può soffrire dei propri errori. Una comunità che non possa condividere quanto appreso perché fondata sulla segretezza non potrà mai imparare dalle lezioni condivise e ripeterà i propri errori.
Gli alchimisti medievali, ossessionati dall’obiettivo di trasformare il piombo in oro, ebbero la sfortuna di credere che il mercurio li avrebbe aiutati nella ricerca. Ma il mercurio è velenoso. Gli alchimisti l’hanno dovuto scoprire a proprie spese, non apprendendolo da altri e subendone pertanto tutte le conseguenze. L’organizzazione in società segrete bloccò la possibilità di apprendere dagli errori altrui, cosa che portò gli alchimisti a ripeterli.
Ancora oggi molte attività sono condotte in segretezza, nella convinzione che la condivisione indebolisca chi compete per le risorse.


Scienza aperta
La rivoluzione scientifica iniziata con Galileo Galilei non rappresentò solo una comprensione più chiara del modo in cui la teoria e gli esperimenti devono essere messi in relazione tra loro, ma aprì anche la strada a un profondo cambiamento nel modo di raccogliere, controllare e diffondere le informazioni. Pur non essendo una componente imprescindibile del metodo scientifico, la collaborazione aperta ha permesso a gruppi e persone di decidere più rapidamente se un certo insieme di risultati fosse affidabile o meno.
L’approccio della scienza aperta è di fatto superiore a quello chiuso della raccolta di conoscenze. La collaborazione tra persone che condividono obiettivi e passioni migliora se si utilizzano strumenti e linguaggi comuni. Pubblicare i risultati ottenuti da un gruppo consente a un altro gruppo di condurre esperimenti sulla base delle nuove conoscenze acquisite per confermarle o confutarle. La facilità con cui i praticanti esterni hanno la possibilità di interagire con un dato gruppo migliora la collaborazione interdisciplinare, perché permette di costruire ponti di comprensione che superano le specializzazioni.
Un ambito di studio reso possibile dalla digitalizzazione delle pubblicazioni scientifiche è quello dei metastudi. Il confronto e l’analisi di più pubblicazioni prodotte su un dato argomento consente di ottenere risultati che, singolarmente, non sono contenuti in nessuna di esse. Gli
strumenti statistici rivelano tendenze importanti e migliorano la possibilità di trovare e correggere gli eventuali errori metodologici presenti nei lavori pubblicati.
La comunità scientifica avvalora i fatti, le teorie, le ipotesi verificabili, gli esperimenti e la pubblicazione dei risultati per la condivisione delle conoscenze. Le pubblicazioni scientifiche basate sul sistema di revisione tra pari sono il principale strumento a disposizione degli scienziati, se non addirittura l’unico, sul quale si basano la valutazione dei progressi compiuti, le richieste di stanziamento di fondi e l’assegnazione di cattedre universitarie.
Il valore di un articolo scientifico si misura dal numero delle pubblicazioni in cui è citato e dall’importanza della rivista che lo pubblica. Questo fenomeno è stato convertito direttamente in valore economico dagli editori delle riviste scientifiche, che hanno creato imprese di dimensioni ragguardevoli grazie agli abbonamenti pagati da università e istituti di ricerca per i periodici che pubblicano gli articoli dei ricercatori. Il prezzo di questi abbonamenti è lievitato a tal punto che le università dei paesi a bassomedio reddito, e in alcuni casi persino di paesi ad alto reddito, non sono più in grado di sostenerne i costi. Esiste anche un altro problema al riguardo. Le ricerche finanziate da fondi pubblici sovvenzionano i ricavi e i modelli di business di aziende private che raccolgono gli articoli e li rivendono al doppio.
Le pubblicazioni ad accesso libero stanno cominciando a raccogliere popolarità e prestigio perché, a differenza delle pubblicazioni scientifiche standard, il lettore non è costretto a pagare o a sottoscrivere un abbonamento alla rivista per accedere al singolo articolo. La qualità dell’articolo è garantita dal sistema di revisione tra pari e all’autore o all’istituzione che ne detiene il copyright viene chiesto un costo di pubblicazione accettabile, che può essere aggiunto come voce al bilancio di un esperimento o alla richiesta di sovvenzione.
Il mondo della scienza sta anche valutando l’efficacia stessa del sistema di revisione tra pari, cercando da un lato di misurarla e dall’altro di trovare possibili soluzioni alternative in grado di garantire l’alta
qualità delle pubblicazioni scientifiche. L’analisi della struttura degli esperimenti scientifici punta a massimizzare la possibilità del doppio controllo dei risultati pubblicati tramite la riproduzione e la verifica indipendente dei dati.
In molti ambiti è ormai consuetudine pubblicare non solo l’articolo scientifico, ma anche le note di laboratorio e i flussi di dati grezzi correlati, per consentire ulteriori valutazioni e aggregazioni. Vista la mole crescente di dati generati in settori quali l’informatica, la scienza della vita e molti altri, l’analisi dei dati è diventata una fiorente opportunità.
I big data e la scienza dei dati permettono di aggregare e sublimare il valore di grandi insiemi di informazioni strutturate e non strutturate. La loro applicazione è sempre più frequente in campi quali la genetica, l’Internet delle cose, la sociologia e altri. Città e governi possono, da una parte, favorire l’innovazione e la creatività, rendendo disponibili i flussi di dati generati senza l’obbligo di autorizzazioni o permessi, e dall’altra usufruire dei risultati raggiunti per aumentare la trasparenza, l’affidabilità e l’efficienza delle proprie attività.


L’evoluzione della scienza
Con la disponibilità di quantità crescenti di dati e l’interconnessione del mondo e dei suoi esperti, è possibile mettere insieme i tasselli del puzzle scientifico in modo creativo.
Secondo il tradizionale percorso formativo – scuola superiore, università, laurea, dottorato e postdottorato – il lavoro è caratterizzato da livelli di specializzazione sempre maggiori, che quasi sempre conducono a una diminuzione della facilità d’accesso. Un’alternativa a questo processo che privilegia la profondità è l’approccio meno sviluppato e organizzativamente meno complesso che privilegia l’ampiezza, nel quale la collaborazione interdisciplinare e la fertilizzazione incrociata di vari campi sta ricevendo l’attenzione necessaria a generare risultati innovativi.
In settori quali la cosmologia, nel quale c’è un solo universo disponibile per lo studio e la messa a punto degli esperimenti non è sotto il
nostro controllo, è possibile osservare fenomeni di energia estremamente elevata, con connessioni profonde con le teorie della fisica delle particelle, che richiederebbero macchine troppo grandi e costose per essere costruite sulla Terra.
Le analisi comparative sulle pubblicazioni ad accesso libero e l’elaborazione dei flussi di big data e di testo non strutturato degli articoli possono evidenziare conferme statistiche o anomalie negli studi condotti dagli istituti di ricerca e nel lavoro degli scienziati. Questa metaconoscenza può portare a comprendere a fondo la riproducibilità di uno studio e la sua efficacia, due fondamenti della ricerca grazie ai quali è possibile destinare meglio l’attenzione e le risorse.
C’è un’attenzione epistemologica crescente che riguarda la struttura delle teorie, interrogandosi sull’eccessiva potenza generativa di alcuni gruppi di teorie. La teoria delle stringhe è una famiglia di teorie della fisica delle particelle in grado di tirare fuori dal suo cappello epistemologico teorie che corrispondono al risultato sperimentale, dal momento che racchiude in sé un numero di teorie dell’ordine di grandezza di 10500 (ossia svariati miliardi di miliardi di miliardi) , fra le quali occorrerebbe scegliere quella giusta, con un’applicazione discutibile della sequenza “teoria, previsione e verifica”.
C’è una comprensione più profonda dell’elemento umano presente nella struttura delle teorie scientifiche e nel modo in cui si evolvono. La propensione ad abbracciare nuove e rischiose aree di indagine è più probabile all’inizio della carriera di uno scienziato. La durata della carriera accademica dei personaggi prestigiosi deve andare di pari passo con la loro capacità di mantenersi intellettualmente agili e di assumersi rischi quando le risorse vengono assegnate ai diversi approcci, e di lasciare spazio a nuove voci e nuove idee nei rispettivi campi.